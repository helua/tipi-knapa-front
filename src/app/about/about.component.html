<h2>O NAS</h2>

<p>Podczas wojażu po Polsce z moim przyjacielem <b>Łukaszem</b> zatrzymaliśmy się na obiad u jego rodziców. Tak poznałem <b>Rycha</b>. Jakiś czas potem Łukasz zrobił w domu kilka noży z piły tarczowej, które przywiózł na <u>Grochów</u> razem z historią, że Rychu zaskoczony faktem, że da się taki nóż wykonać własnoręcznie (i w domowych warunkach), zaczął sam bawić się w warsztacie. Mniej więcej w tym samym czasie logo <b>TipiKnapa</b> wylądowało na okładce albumu „Knurion"- pierwszym z wielu albumów, do których okładki robiliśmy razem z Łukaszem. Od tamtego czasu planowałem wrzucić na rynek własny produkt. Minęły cztery lata zanim <i>połączyłem te kropki</i>.</p>
<img src="../../assets/2.jpg" alt="">
<p>Telefon do Łukasza, telefon do Rycha i już byliśmy w drodze na pierwsze spotkanie. Na pokładzie dodatkowo <b>dwóch Bartków</b> - speców od obiektywów i internetów, żeby to wszystko elegancko dokumentować. Gościna u <b>Państwa Wasilewskich</b> tradycyjnie przemiła, warsztat profesjonalny, Rychu rzetelny w wykładaniu nam tajników swojego rzemiosła. Temat dogadany, projekt noża ustalony, termin następnego wypadu również.</p>
<img src="../../assets/3.jpg" alt="">
<p>Kolejny przyjazd i mamy niespodziankę - wita nas <b>Miro Bojan</b>, autor projektu naszego noża. Słuchamy zatem jego opowieści o pasji do noży, która jest właściwie niesamowitą historią życia Mira. W międzyczasie ustalamy detale techniczne i wszystko co nam się przypomni. Jest z nami również <b>Konrad</b>, kumpel z <u>Kaszub</u>, który w międzyczasie zmajstrował nierdzewne pudełeczka. Wspólnymi siłami dochodzimy do ostatecznej wizji. Bartek zasuwa z aparatem jak poparzony, bo czas nagli.</p>
<img src="../../assets/4.jpg" alt="">
<p>Tak wygląda, w dużym skrócie, historia tego noża. Cel przyświeca nam następujący - <i>>dać ludziom coś, co jest nie tylko trwałe i potrzebne, ale też piękne, wykonane ręcznie z pasją i prezentowane z dumą</i>. Ja ze swojej strony świadczę o tym własnym nazwiskiem i dopisuję dwa słowa, pojęcia nierozłączne, które przychodzą mi na myśl jako pierwsze, kiedy myślę o takim nożu - <i>wolność i odpowiedzialność</i>. </p>
<img src="../../assets/5.jpg" alt="">
